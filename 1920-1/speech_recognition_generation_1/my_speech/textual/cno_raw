V českých zemích byl v průběhu středověku i v počátku novověku užíván český jazyk stejně jako němčina, přičemž nebyl znám pojem národního státu.
V roce šestnáct set patnáct vydal český sněm zákon (takzvaný Jazykový zákon z roku šestnáct set patnáct), stanovující mimo jiné to, že každý nový osídlenec do zemí Koruny české musel dát své děti učit česky.
Jednalo se o stavovsky pojímaný státní zájem, který nikdy nevstoupil v platnost, ovšem ze kterého se rodily výrazné prvky novodobého národního vědomí.
Po bitvě na Bílé hoře začala do českých zemí proudit cizí šlechta, která užívala němčinu.
Roku šestnáct set dvacet sedm bylo vydáno Obnovené zřízení zemské, které zrovnoprávnilo němčinu s češtinou.
Němčina se stále více prosazovala a čeština byla postupně vytlačována nejen z nejvyšších společenských funkcí a z oblasti elitní kultury, ale také z veškeré státní správy.
Němčina se stala také jazykem vědy a vojska.
Na univerzitách se učilo latinsky.
Psaná čeština si stále udržovala vysokou úroveň v jezuitských tiscích.
Na gymnáziích, kde z větší části byla výuka svěřena jezuitům, byla hlavním či jedním z vyučovacích jazyků čeština.
V češtině vycházely knížky lidového čtení, kramářské písně i náboženské výchovné knihy a učebnice.
Přesto všechno však docházelo ke stále větší germanizaci společnosti.
Německý jazyk byl užíván při styku s vrchností a docházelo k poněmčování názvů českých obcí a podobně.
Jako první se na obranu českého jazyka veřejně postavil jezuita Bohuslav Balbín, který napsal knihu Rozprava na obranu jazyka slovanského, zvláště pak českého.
Po něm se postupně objevili další autoři duchovní i světské literatury.
Od druhé poloviny osmnáctého století začalo docházet k procesu, při němž se z etnických skupin v různých státech Evropy staly postupně národy.
Jako první k tomuto začalo docházet v Německu, které bylo rozdrobené na množství malých státečků.
Rodila se idea sjednoceného Německa, která byla vyjádřena v devatenáctém století například v turnerském hnutí či studentských buršenšaftech.
Svoji národní identitu si postupně uvědomovali také Češi, kteří v době, kdy docházelo k pozitivním, ale i negativním změnám, zahájili proces formování novodobého českého národa.
Jejich cíl byla následná emancipace v rámci rakouské monarchie.
Čeští buditelé si byli vědomi skutečnosti, že zavedení němčiny jako jediného jazyka na středních a vysokých školách bude mít neblahý vliv na další vývoj české inteligence a českých vyšších vrstev.
Vůdčí silou národního hnutí byla zejména česká inteligence (vědci, umělci, kněží, učitelé a podobně), jejímž nejvýznamnějším představitelům se později dostalo obrazného pojmenování národní buditelé.
Motivaci pro svoji práci hledali nejčastěji v české minulosti a také v jiných slovanských národech, hlavně v Rusku.
Vzniká takzvaná slavistika, nauka o slovanských národech a slovanské vzájemnosti.
Počáteční jazykový ráz představovaný Josefem Dobrovským a Josefem Jungmannem přerostl na konci do zformování politického programu austroslavismu Františka Palackého.
V dobovém tisku ho prosazoval zejména Karel Havlíček Borovský.
Pro vývoj české vědy a techniky byla roku sedmnáct set šedesát devět zřízena v českých zemích Soukromá učená společnost, která se o pět let později přeměnila v Královskou českou společnost nauk.
Vedle toho národní buditelé kladli důraz na zlepšení všeobecného vzdělání lidových vrstev.
Prostředkem vedle škol jim bylo divadlo, české knihy a noviny, které Václav Matěj Kramerius začal vydávat v pražské České expedici a položil tím základ novodobých českých vydavatelství.
V úsilí o české divadlo se zasloužil Josef Kajetán Tyl, nejen coby organizátor, ale také jako dramatik a dramaturg Nosticova divadla dnešního Stavovského divadla, prvního kamenného divadla v Čechách.
Kromě něj vzniklo také další divadlo – Bouda, kde se uplatnili čeští umělci.
Divadlo vzniklo v roce sedmnáct set osmdesát šest a o tři roky později zkrachovalo. Vývoj se pak dovršuje vznikem Sboru pro zřízení českého národního divadla v roce osmnáct set padesát.
V závěrečném období, zhruba od konce první třetiny devatenáctého století, se na vytváření národního programu podílí i česká literatura.
Originálními díly pokládají základy moderní české literatury František Ladislav Čelakovský, Karel Hynek Mácha, Božena Němcová a Karel Havlíček Borovský.
Národní obrození by bylo nemyslitelné bez méně známých i bezejmenných vlastenců a buditelů, kteří působili po celém území obývaném Čechy.
Na venkově, kde byly kostely střediskem, kde se setkávali obyvatelé farnosti a řešili věci duchovní i světské, hráli důležitou úlohu obrozenečtí kněží.
Ti nejen vyučovali na školách v českém jazyce, ale rozšiřovali a půjčovali českou literaturu a časopisy.
Dále psali prózy a básně, skládali písně, zakládali knihovny, čtenářské, pěvecké a divadelní spolky a starali se o pronikání české kultury a českého jazyka mezi obecný lid.
Později do škol přicházeli civilní učitelé, kteří nahrazovali ve výuce venkovského žactva faráře a kaplany, a kteří se též starali o knihovny, čtenářské, pěvecké, divadelní a jiné spolky.
Nejznámějšími českými romány popisujícím působení venkovských buditelů jsou Zapadlí vlastenci Karla Václava Raise a F. L. Věk Aloise Jiráska.
